Met een testament legt u vast wie uw erfgenamen zijn en welk deel van uw geld en bezittingen zij krijgen na uw overlijden. Voor het maken van een testament moet u naar de notaris.
Een testament kan om verschillende redenen handig zijn. Misschien wilt u graag vastleggen wie uw geld erft, of u wilt vastleggen wie er voor uw kinderen zorgt, als u er niet meer bent.
Wanneer u door een notaris een testament laat opstellen, kunt u heel precies aangeven wie uw bezittingen erft. Is er geen testament na uw overlijden, dan wordt de erfenis verdeeld volgens de regels van het erfrecht. Meer over deze regels kunt u lezen opNotaris.nl (https://www.notaris.nl/bij-overlijden/wie-is-erfgenaam)Notaris.nl. Een eenvoudige uitleg kunt u bekijken opNotaris.steffie.nl (https://notaris.steffie.nl/nl/)Notaris.steffie.nl.
Bedenk ook dat uw erfgenamen na uw overlijden belasting moeten betalen over de erfenis. U kunt ook geld schenken terwijl u nog leeft. Dit kan in sommige gevallen zonder dat u belasting hoeft te betalen. Uw notaris kan u hier meer over vertellen.
Op de website van de Consumentenbond kunt u meer lezen overgeld schenken aan uw kind of kleinkind (https://www.consumentenbond.nl/sparen/geld-schenken-aan-je-kind)geld schenken aan uw kind of kleinkind.
In uw testament legt u vast wie uw geld en andere bezittingen erft. Dit kan een persoon zijn maar ook een instelling, bijvoorbeeld een goed doel. Ook kunt u uw wettelijke erfgenamen onterven. Ouders kunnen vastleggen wie hun minderjarige kinderen gaat verzorgen en opvoeden als beide ouders zijn overleden. Heeft u een eigen huis? Dan kunt u regelen wie de eigenaar van uw huis wordt en wie er mag (blijven) wonen.
Het is verstandig eerst informatie te verzamelen, voordat u een testament gaat opstellen. Een notaris kan u uitleg en advies geven.
Uw erfgenamen regelen samen de verdeling van uw erfenis. Wilt u liever dat iemand anders dit doet? Dan kunt u in uw testament een executeur benoemen. Dat kan een familielid of vriend zijn, maar ook een notaris.
De executeur regelt ook praktische zaken zoals bijvoorbeeld uw begrafenis of crematie, een goed onderkomen voor uw huisdieren en het betalen van schulden.
Eenbewindvoerder (https://www.goudawijzer.nl/is/een-vraag-over/zorgen-voor-een-ander/goed-om-te-weten/bewindvoering)bewindvoerderschiet te hulp wanneer erfgenamen niet in staat zijn om zelfstandig geldzaken te regelen. Bijvoorbeeld als uw kinderen nog te jong zijn. Dan kunt u in uw testament iemand tot bewindvoerder benoemen.
Deze persoon beheert dan de erfenis. Bijvoorbeeld tot de erfgenamen een bepaalde leeftijd hebben bereikt of voor een vastgestelde periode.
Een testament moet u laten opstellen door de notaris. U moet hiervoor 16 jaar of ouder en wilsbekwaam zijn. Wilsbekwaam zijn betekent dat u in staat bent om zelfstandig een beslissing te nemen en de gevolgen van die beslissing te overzien.
Een codicil is een verklaring waarmee u kunt vastleggen door wie en hoe u uw uitvaart geregeld wilt hebben. En welke meubels, sieraden en kleren u aan wie wilt schenken na uw dood. U hoeft voor een codicil niet naar de notaris.
Op een codicil zet u uw handtekening en de datum van ondertekening. Een codicil moet u met de hand schrijven. Alleen spullen die bij uw inboedel horen, kunt u toewijzen via een codicil. U kunt er dus niet in vastleggen wat er met uw geld, auto of huis gebeurt na uw overlijden. Dat kan alleen met een testament via de notaris.
Verplichte velden zijn gemarkeerd met een sterretje (*).
De webbeheerder kan alleen contact met u opnemen, als u uw gegevens invult.
De Goudawijzer informeert en wijst de weg. De Goudawijzer helpt zo inwoners, professionals en vrijwilligers om de weg te vinden in het grote aanbod op het gebied van wonen, welzijn, zorg, werk en geldzaken. De Goudawijzer is een initiatief van de gemeente Gouda en werkt nauw samen met het Sociaal Team Gouda, Goudabruist en Goudvoorelkaar.