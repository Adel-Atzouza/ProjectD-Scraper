Heb je geen inzicht in je uitgaven? Heb je schulden? Of kom je maar niet aan een baan? Om oplossingen te vinden voor jouw situatie kun je bij ons terecht. Met een (online) cursus helpen we je bijvoorbeeld antwoorden vinden op je vragen. Of een van onze maatschappelijk werkers kan je helpen in een persoonlijk gesprek. Je kiest zelf welke methode het best past bij jouw situatie.

Onderstaande tips bij veelvoorkomende vragen over geld en werk kunnen je misschien al op weg helpen.

Heb je een dagvaarding gekregen van de deurwaarder om te verschijnen voor de kantonrechter? De kantonrechter kan besluiten om de huurovereenkomst te ontbinden, waarna je je huis kunt worden uitgezet. De kantonrechter kan ook beslag laten leggen op je salaris of uitkering, op de inboedel van je huis of op je huurtoeslag. Een procedure bij de kantonrechter betekent bovendien extra kosten, die je zelf moet betalen. Probeer het dus niet zo ver te laten komen.

Tip 1: Neem contact op met de verhuurder of deurwaarder
Heb je een huurachterstand? Neem dan zo snel mogelijk contact op met de verhuurder van je huis. Meestal kun je een betalingsregeling treffen en zo voorkomen dat er extra (incasso)kosten bovenop de huurschuld komen. Heeft de verhuurder de incassering van de huurschuld uit handen gegeven aan een deurwaarder? Probeer dan een betalingsregeling te treffen met de deurwaarder.

Tip 2: Ga naar de gemeentelijke kredietbank
Ga naar de gemeentelijke kredietbank, de stadsbank of schuldhulpverleningsinstantie in je gemeente met alle papieren die je hebt over je schulden. De brieven en aanmaningen van bijvoorbeeld deurwaarders, de verhuurder, nutsbedrijven, CJIB en informatie over eventuele leningen. De gemeentelijke bank maakt samen met jou een overzicht van je maandelijkse inkomsten en uitgaven. Met dit overzicht kun je de verhuurder van je huis of de deurwaarder informeren over je financiële stand van zaken. Ook kan de gemeentelijke bank de verhuurder om uitstel van betaling vragen tot een schuldregeling of schuldsanering in werking treedt.

Tip 3:  Schakel rechtshulp in
Als alsnog uitzetting dreigt, schakel dan rechtshulp in. Dit kun je aanvragen bij het Juridisch Loket, of als je een rechtsbijstandverzekering hebt, via de verzekeringsmaatschappij. Ook Kwadraad kan je ondersteunen bij het voorkomen van huisuitzetting. Je kunt hiervoor een afspraak maken met een maatschappelijk werker van Kwadraad. Kijk hieronder bij Direct aan de slag hoe je contact met ons kunt opnemen.

Hulp bij huisuitzetting
Dreigt er huisuitzetting en wil je ondersteuning bij het voorkomen ervan? Wij kunnen je op verschillende manieren helpen. Kies hieronder bij Direct aan de slag hoe je contact met ons opneemt.

Heb je schulden en wil je weten hoe je daar vanaf kunt komen? Hieronder geven we een aantal tips die je op weg kunnen helpen om die schulden aan te pakken.


Tip 1: Ontvang je het inkomen waar je recht op hebt?
Ga na of je de toeslagen ontvangt waar je recht op hebt. Zorgtoeslag bijvoorbeeld, of huurtoeslag en andere tegemoetkomingen van de Belastingdienst die op jouw situatie van toepassing kunnen zijn. Op wijzeringeldzaken.nl kun je bekijken waar jij recht op hebt.
Daarnaast bieden een aantal gemeenten in het werkgebied van Kwadraad de dienst Sociaal Raadslieden aan. Sociaal Raadslieden kunnen helpen om antwoord te geven op financiële vragen. Kijk hier bij de betreffende gemeente om te zien of de dienst Sociaal Raadslieden wordt aangeboden.

Tip 2: Breng inkomsten en uitgaven in kaart
Maak een overzicht van je inkomsten en de noodzakelijke uitgaven. Zo kun je zien met welk bedrag je moet rondkomen. Kom je er niet uit en krijg je toch schulden? Dan is het belangrijk om deze zo goed mogelijk in kaart te brengen. Op zelfjeschuldenregelen.nl vind je een stappenplan waarmee je in 6 stappen op zoek kunt naar een oplossing.

Tip 3: Wacht niet te lang
Neem contact op met je gemeente zodra je merkt dat je er zelf niet meer uitkomt. Elke gemeente biedt schuldhulpverlening aan. Een snelle doorverwijzing naar schuldhulpverlening kan voorkomen dat schuldeisers beslagleggen op je inkomen, inboedel of bankrekening.

Wat moet je doen wanneer je brieven ontvangt van schuldeisers en deurwaarders?
Biedt Kwadraad in jouw gemeente Sociaal Raadslieden aan? Neem dan contact op met hen via T 088 900 4000 of stel online je vraag.
Neem contact op met de schuldeisers voor een betalingsregeling. Hiermee voorkom je dat ze een incasso- of deurwaarderskantoor inhuren en je extra kosten moet betalen die bovenop je schuld komen. In een betalingsregeling krijgen kosten voor huur, gas, water en licht, en je zorgverzekeringspremie voorrang. Mocht er sprake zijn van beslag, controleer dan de beslagvrije voet. Sociaal Raadslieden kunnen hulp bieden bij het berekenen van de beslagvrije voet.
Maak een afspraak meen gemeentelijke kredietbank of neem contact op met je gemeente om te vragen waar je terecht kunt voor hulp bij schulden.
Hulp bij schulden
Heb je schulden en wil je ondersteuning bij het oplossen ervan? Wij kunnen je op verschillende manieren helpen. Kies hieronder bij Direct aan de slag hoe je contact met ons opneemt.

Als student ontvang je waarschijnlijk studiefinanciering. Die toelage is vaak net voldoende om je vaste lasten en studiekosten van te betalen. Als je schulden hebt en verder geen inkomen, is het lastig om rente te betalen en schuld af te lossen. Hieronder vind je tips en acties die je kunt ondernemen. Een bijbaan zoeken is noodzakelijk.


Tip 1: Zoek een bijbaan naast je studie
Naast je studiefinanciering mag je op jaarbasis is ruim € 14.000 bruto bijverdienen. Het gaat dan om je verzamelinkomen of belastbaar loon. Als je de grens voor bijverdienen nadert, moet je je studiefinanciering en reisproduct stopzetten. Met de inkomsten uit je bijbaan kun je een afbetalingsregeling afspreken met je schuldeiser(s). Om die bijbaan te vinden, kun je langsgaan bij een uitzendbureau. Misschien hebben zij zelfs een bijbaan die mooi aansluit op je studie? Bij het solliciteren is een goed cv belangrijk. Op internet vind je diverse sites die je kunnen helpen bij het opstellen van een goed cv.

Tip 2: Informeer bij je gemeente of je in aanmerking komt voor schuldhulpverlening
Neem contact op met je gemeente zodra je merkt dat je er zelf niet meer uitkomt met je schuldeiser(s). Houd er rekening mee dat de meeste gemeentes je niet toelaten tot schuldhulpverlening als je studiefinanciering je enige inkomen is. Ook daarvoor heb je een bijbaan nodig.

Tip 3: Belastingteruggave
Als je met een bijbaan niet het hele jaar hebt gewerkt, kun je na afloop van het kalenderjaar belasting terugvragen. Je hebt daarvoor de jaaropgaven nodig van alle baantjes die je het afgelopen jaar hebt gehad. Met het geld dat je terugkrijgt met de belastingteruggave kun je soms ook je schuld geheel of gedeeltelijk afbetalen.

Wat moet je doen wanneer je brieven ontvangt van schuldeisers en deurwaarders?
Maak een afspraak met de Sociaal Raadslieden van Kwadraad. Samen bekijk je of de schulden kloppen en of je in aanmerking komt voor extra studiefinanciering. Blijkt dat je schuldeisers onterecht geld van je eisen, kom dan in actie en schrijf bijvoorbeeld samen met de Sociaal Raadslieden een goed onderbouwde reden waarom de schuld niet juist is.
Zoek (nog) een bijbaan om de schulden weg te werken.
Ga bij jezelf na wat de oorzaken zijn van je schulden. Zie je niet hoe je schulden kunt voorkomen, maak dan een afspraak bij je studieadviseur of met een maatschappelijk werker van Kwadraad.

Heb je een zorgverzekering, een huurhuis of kinderen, dan heb je misschien recht op een tegemoetkoming in de kosten die je daarvoor maakt. Hiervoor bestaan verschillende toeslagen: zorgtoeslag, huurtoeslag, kindgebonden budget of kinderopvangtoeslag. Kijk op de website over toeslagen van de Belastingdienst om te zien op welke toeslag je recht hebt.


Tip 1: Bereken op welke toeslagen je recht hebt
Via de website van de Belastingdienst kun je berekenen of je recht hebt op een toeslag. Via deze site kun je ook toeslagen aanvragen of veranderingen doorgeven. Hou er rekening mee dat je hiervoor een DigiD code bij de hand hebt.

Tip 2: Vraag ondersteuning bij het aanvragen van toeslagen
Vraag aan een vriend, familielid of bekende of hij je kan helpen bij het aanvragen van toeslagen. Je kunt ook een afspraak maken met een maatschappelijk werker van Kwadraad. Kijk hieronder bij Direct aan de slag hoe je contact met ons kunt opnemen.

Hulp bij toeslagen
Wil je ondersteuning bij het zoeken naar eventuele toeslagen die op jouw situatie van toepassing zijn? Wij kunnen je op verschillende manieren helpen. Kies hieronder bij Direct aan de slag hoe je contact met ons opneemt.

Als je geen zorgverzekering hebt, kun je wel naar de huisarts, maar je moet dan zelf de kosten betalen. Een bezoek aan de specialist is over het algemeen alleen mogelijk met een verwijzing van de huisarts. Je kunt de kosten van een huisarts of specialist pas declareren vanaf de datum waarop je verzekerd bent.

Tip 1: Sluit zo snel mogelijk een zorgverzekering af
Iedereen die in Nederland woont of werkt, is verplicht een zorgverzekering af te sluiten. Als je nog geen zorgverzekering hebt, moet je die zo snel mogelijk afsluiten. Zo voorkom je dat je een boete krijgt en dat er verplicht een zorgverzekering voor je wordt afgesloten. Zorginstituut Nederland controleert of mensen een zorgverzekering hebben afgesloten. Wanneer het Zorginstituut erachter komt dat je geen zorgverzekering hebt, krijg je een aanmaning thuis. Als je na deze eerste aanmaning geen zorgverzekering afsluit, krijg je een boete. Je hebt dan nog één kans om alsnog zelf een zorgverzekering af te sluiten. Doe je dat niet dan volgt een tweede boete.

 Tip 2: Zoek informatie over zorgverzekeringen
Er zijn diverse websites met informatie over zorgverzekeringen. Op de startpagina zorgverzekeringen vind je alle aanbieders van zorgverzekeringen en informatie over ziektekosten en declaraties. Of neem contact op met de zorgverzekeringslijn via 0800 64 64 644. Daar krijg je persoonlijk advies over het aanvragen van zorgtoeslag of welke zorgverzekering bij je past.

Tip 3:  Vraag ondersteuning bij het vinden van een zorgverzekering
Vraag aan een vriend, een familielid of bekende of hij je kan helpen bij het vinden van een zorgverzekering. Je kunt ook een afspraak maken met een maatschappelijk werker van Kwadraad. Kijk hieronder bij Direct aan de slag hoe je contact met ons kunt opnemen.

Hulp bij het afsluiten van een zorgverzekering
Wil je ondersteuning omdat je nog geen zorgverzekering hebt? Wij kunnen je op verschillende manieren helpen. Kies hieronder bij Direct aan de slag hoe je contact met ons opneemt.

Sta je wel eens bij een kassa en kun je niet pinnen omdat je saldo ontoereikend is? Ligt overal in je huis ongeopende post? Of krijg je boetes omdat je je rekeningen niet (op tijd) betaalt? Als je geen overzicht hebt over je administratie, kan je dat een gevoel van onmacht geven. 



Lees hieronder wat je kunt doen om je administratie weer op orde te krijgen.

Tip 1: Open en orden je post
Wil je je administratie overzichtelijk krijgen? Dan is het belangrijk om alle post die binnenkomt te openen en te ordenen. Maak een map waarin je alle rekeningen en belangrijke informatie – bijvoorbeeld over je huur of hypotheek, gas, water, elektriciteit, abonnementen en verzekeringen - verzamelt en op datum legt.

Tip 2: Houd bij wat je uitgeeft en wat er binnenkomt
Kom je steeds aan het eind van de maand geld te kort? Of heb je schulden? Houd dan een huishoudboekje bij. Hierin schrijf je alles wat je uitgeeft per dag, per week, per maand of per jaar. Je kunt hiervoor boekjes kopen in de winkel, maar tegenwoordig kun je het ook bijhouden via internet, bijvoorbeeld via Wijzer in geldzaken.

Tip 3: Volg een cursus of vraag hulp
Vind je het moeilijk om zelf alle post open te maken of te ordenen? Of heb je moeite om je schulden terug te dringen, dan kun je vragen of een familielid of vriend je misschien kan helpen. Je kunt ook een budgetteringscursus volgen of een workshop over administratie. Kwadraad biedt hiervoor diverse (online) trainingen aan. Kijk hieronder bij Direct aan de slag hoe je je daarvoor aan kunt melden.
In veel gemeenten zijn vrijwilligers actief die je kunnen helpen bij het op orde brengen van de administratie. Vraag hiernaar bij je gemeente.

Hulp bij je administratie
Wil je ondersteuning om weer overzicht over je administratie te krijgen? Wij kunnen je op verschillende manieren helpen. Kies hieronder bij Direct aan de slag hoe je contact met ons opneemt.

Als een werkgever je wil ontslaan, vraagt hij daarvoor toestemming bij het UWV voor een ontslagvergunning aan. Het UWV beoordeelt of de ontslagaanvraag redelijk is. Daarbij moet je werkgever zich wel aan de regels houden. Doet hij dat niet? Dan kun je daartegen in beroep gaan.

Alleen in onderstaande gevallen mag een werkgever je ontslaan zonder ontslagvergunning:

ontslag tijdens de proeftijd
het niet verlengen van een tijdelijke arbeidsovereenkomst
ontslag op staande voet
faillissement
wederzijds goedvinden (beëindigingsvoorstel)
ontbinding bij de kantonrechter
In alle andere gevallen beoordeelt het UWV of de ontslagaanvraag redelijk is. Heeft het UWV toestemming gegeven voor het ontslag? Dan mag je werkgever de arbeidsovereenkomst beëindigen. Daarbij moet hij zich wel aan de regels houden. Doet hij dat niet? Dan kun je daartegen in beroep gaan.

Tip 1: Maak een afspraak met de Sociaal Raadslieden
Wil je weten of het ontslag terecht of onterecht is? Kijk hier op de site bij je gemeente of Kwadraad de dienst Sociaal Raadslieden aanbiedt en maak een afspraak.

Tip 2: Ga naar het Juridisch Loket
Heb je het idee dat je onterecht ontslagen bent? Ga dan naar het Juridisch Loket voor rechtshulp. Neem je loonstrookjes en jaaropgave(n) mee.

Tip 3: Neem een advocaat
Heb je een rechtsbijstandverzekering dan kun je rechtsbijstand vragen van een advocaat. Neem hiervoor contact op met je verzekering.

Tip 4: Zoek een andere baan
Als je het idee hebt dat het niet meer goed komt tussen jou en je oude werkgever, dan kan dat emotioneel zijn. Praat erover met mensen uit je omgeving. En zoek zo snel mogelijk een andere baan; dat geeft weer nieuwe energie.

Hulp bij onterecht ontslag
Wil je ondersteuning omdat je onterecht ontslagen bent? Wij kunnen je op verschillende manieren helpen. Kies hieronder bij Direct aan de slag hoe je contact met ons opneemt.

Heb je problemen op je werk? Word je onder druk gezet of is er iets anders waardoor je niet goed functioneert? Ga in gesprek met je werkgever of zoek hulp bij een maatschappelijk werker. Of misschien helpen de tips hieronder om je problemen op te lossen.

Tip 1: Ga in gesprek met je werkgever
Als je een probleem hebt met je werkgever of leidinggevende, is het lastig om het gesprek aan te gaan. Door erover te praten, vind je meestal wel een oplossing. Als je de afspraak maakt, wees dan duidelijk waarover je wilt praten. En bereid je goed voor op het gesprek. Breng bijvoorbeeld eerst in kaart welke problemen je concreet hebt en hoe je wilt dat de situatie verandert. Dat kun je ook samen met iemand doen. Laat je tijdens het gesprek niet leiden door je emotie, want dat levert meestal niet het gewenste resultaat op.

Tip 2: Vraag hulp van een maatschappelijk werker
Merk je dat je emoties je de baas zijn of dat het lastig is je emoties te scheiden van het probleem? Vraag dan hulp van een maatschappelijk werker. Je kunt samen de situatie in kaart brengen en een plan van aanpak opstellen. Wil je meteen een afspraak maken? Kijk hieronder bij Direct aan de slag hoe je ons kunt bereiken.

Tip 3: Volg een assertiviteitstraining
Problemen op het werk kun je oplossen door beter voor jezelf op te komen. Kwadraad biedt diverse (online) trainingen om assertiever te worden. Kijk hieronder bij Direct aan de slag hoe je je daarvoor kunt aanmelden.

Hulp bij problemen op je werk
Wil je ondersteuning omdat je problemen op je werk hebt? Wij kunnen je op verschillende manieren helpen. Kies hieronder bij Direct aan de slag hoe je contact met ons opneemt.

 
 Kun je niet goed rondkomen? Moet je lenen om je vaste lasten te betalen? Of durf je je post niet meer te openen omdat schuldeisers dreigen met afsluiting van water of elektriciteit of uitzetting uit je huis? Te weinig inkomen leidt tot schulden en kan ook zorgen voor ruzies thuis. Los dit daarom zo snel mogelijk op. Hieronder vind je tips die je helpen je vaste lasten te betalen.


Tip 1: Probeer je inkomen te vergroten
Je kunt proberen om je inkomen te vergroten door (meer) te werken. Heb je een baan? Vraag dan aan je werkgever of je meer uren kunt gaan werken. Of vraag om een loonsverhoging. Heb je geen werk en kun je wel werken? Schrijf je dan in bij het UWV en bij uitzendbureaus. Ook vrienden en bekenden hebben misschien tips waar je een baan kunt vinden. Vraag of zij je kunnen aanraden bij hun werkgever. Heb je een geschikte vacature gevonden, stuur dan een goede sollicitatiebrief en cv naar een werkgever. Werk.nl kan je daarbij helpen en heeft ook andere tips om je kansen op een baan te vergroten.

Tip 2: Vraag een uitkering en toeslagen aan
Misschien heb je recht op een uitkering en toeslagen die je nu nog niet krijgt, en kunnen die je inkomen verhogen. Bekijk op de site van het UWV op welke uitkeringen je recht hebt. En controleer op de site van de Belastingdienst voor welke toeslagen je in aanmerking komt. Je vindt hier rekenvoorbeelden en je kunt toeslagen waar je recht op hebt direct aanvragen. Of bereken op de site van het Nibud welke toeslagen en subsidies je kunt aanvragen.

Tip 3: Laat de gemeente mogelijkheden onderzoeken
Bij de gemeente kun je laten onderzoeken of je gebruik kunt maken van aanvullende (bijzondere) bijstandsmogelijkheden voor kosten van bijvoorbeeld brillen, scholing of kinderopvang. Bij de meeste gemeenten kun je via de website extra bijstaand aanvragen of een afspraak maken.

Hulp bij het betalen van je vaste lasten
Wil je ondersteuning bij het betalen van je vaste lasten? Wij kunnen je op verschillende manieren helpen. Kies hieronder bij Direct aan de slag hoe je contact met ons opneemt.

Schrijf je veel sollicitatiebrieven, maar heb je ondanks je inzet nog geen geschikte baan gevonden? Laat je niet te snel uit het veld slaan. De aanhouder wint. Profileer je zo goed mogelijk, bijvoorbeeld via LinkedIn of neem je brief en CVEen curriculum vitae (meervoud: curricula vitae, Latijn voor levensloop) of kortweg cv is een document waarin iemand een samenvatting van zijn leven geeft, met name wat betreft behaalde diploma's en werkervaring. Een cv wordt bijvoorbeeld gebruikt bij sollicitaties. Bron: Wikipedia mee.

Tip 1: Houd vacatures in de gaten
Bij Werk.nl kun je je inschrijven als werkzoekende en vacatures bekijken. Neem vooral ook regelmatig een kijkje op Indeed, de Nationale Vacaturebank of Monsterboard. Houd de lokale kranten in de gaten voor vacatures in de regio. Ga ook langs bij uitzendbureaus in de buurt. En ken je bedrijven in de branche waar je wilt werken? Vraag eens of je langs mag komen voor een netwerkgesprek of informeer telefonisch of ze nog een vacature hebben.

Tip 2: Vergroot je netwerk
Misschien kan iemand die je kent je aan een baan helpen. Via LinkedIn kun je je netwerk vergroten. Maak een LinkedIn-account aan en bekijk welke mensen je kent en wie zij kennen. Wellicht kom je via hun zakelijke connecties aan een baan.

Tip 3: Kom goed voor de dag
Een goede sollicitatiebrief zorgt ervoor dat je sneller wordt uitgenodigd voor een gesprek. Kijk op internet hoe je een goede sollicitatiebrief schrijft en hoe je een goed sollicitatiegesprek voert. Vraag ook tips aan vrienden of bekenden. Ga goed voorbereid naar een gesprek. Bedenk alvast antwoorden voor lastige vragen die het bedrijf kan stellen. Leg de avond voor het gesprek alles klaar wat je wilt meenemen, zoek het adres op en bedenk welke kleding je aandoet. Word je ondanks je goede voorbereiding toch afgewezen? Vraag dan waarom. Misschien kun je deze opmerkingen gebruiken voor een volgende sollicitatie.

Ondersteuning vanuit Kwadraad
Wil je ondersteuning bij het zoeken naar een baan? We gaan niet voor je op zoek, maar kunnen je wel op andere manieren helpen. Kies hieronder bij Direct aan de slag hoe je contact met ons opneemt.
